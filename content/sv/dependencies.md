## II. Dependencies (Beroenden)
### Deklarera och isolera beroenden explicit

De flesta programmeringsspråk erbjuder någon form av paketeringssystem för distribuering av stödbibliotek, som ex. [CPAN](http://www.cpan.org/) för Perl eller [Rubygems](http://rubygems.org/) för Ruby. Bibliotek installerade genom ett paketeringssystem kan installeras för hela arbetsmiljön (kallat för "systempaket", eng. "site packages") eller inom applikationens lokala utrymme (kallat för "tredjepartspaket" eller "paketering", eng. "vendoring"/"bundling").

**En tolvfaktorapplikation förlitar sig aldrig på en implicit tillgänglighet av systempaket.** Den deklararerar alla beroenden, komplett och exakt, via ett *beroendespecifikationsmanifest* (eng. "dependency declaration manifest"). Vidare använder den verktyg för *isolering av beroenden* under exekvering för att försäkra sig om att inga implicita beroenden "läckt in" från det omgivande körsystemet. Den fullständiga och exakta beroendespecifikationen appliceras likadant på både produktionsmiljön och utvecklingsmiljön.

Exempelvis används [Bundler](https://bundler.io/) för Ruby som erbjuder manifestformatet `Gemfile` för beroendespecifikation och `bundle exec` för beroendeisolering. I Python finns det två separata verktyg för dessa steg -- [Pip](http://www.pip-installer.org/en/latest/) som används för beroendespecifikation och [Virtualenv](http://www.virtualenv.org/en/latest/) som används för isolering. Även C har [Autoconf](http://www.gnu.org/s/autoconf/) för beroendespecifikation, och statisk länkning kan användas som beroendeisolering. Oavsett vilka verktyg som används måste man använda beroendespecifikation och beroendeisolering tillsammans -- bara den ena eller den andra är inte tillräckligt för att tillfredsställa tolvfaktormodellen.

En fördel av att explicit deklarera beroenden är att det förenklar uppsättning av arbetsmiljön för nya utvecklare. Utvecklaren kan hämta hem kodbasen till sin egen dator, de enda förutsättningarna är att körrutiner (eng. "runtime") för utvecklingsspråket och hanteraren för beroenden finns förinstallerade. Dessa två kommer kunna sätta upp allting som behövs för att köra applikationens kod med ett deterministiskt *byggkommando* (eng. "build command"). Till exempel, byggkommandot för Ruby/Bundler är `bundle install`, medan för Clojure/[Leiningen](https://github.com/technomancy/leiningen#readme) är det `lein deps`.

Tolvfaktorapplikationer förlitar sig heller inte på implicit tillgänglighet av några systemverktyg, ex. att skalprogram som ImageMagick eller `curl` finns. Även om dessa verktyg kan finnas på många eller till och med de flesta system är det ingen garanti för att det finns på alla system där applikationen kan tänkas köras i framtiden, eller att versionen som finns installerad på systemet kommer vara kompatibel med applikationen. Om applikationen behöver anropa ett systemverktyg, bör det verktyget inkluderas som ett tredjepartspaket.
