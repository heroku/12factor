## VI. Процеси
### Запускайте застосунок як один або декілька процесів без збереження внутрішнього стану (stateless)

Застосунок запускається в середовищі виконання у вигляді одного або декількох *процесів*.

У найпростішому випадку код є окремим скриптом, середовище виконання — ноутбук розробника зі встановленим середовищем виконання мови програмування, а сам процес запускається з командного рядка (наприклад, `python my_script.py`). В іншому випадку, це може бути production-розгортання складного застосунку, яке може використовувати багато [типів процесів, кожен з яких запущений у необхідній кількості екземплярів](./concurrency).

**Процеси 12-факторного застосунку не зберігають внутрішній стан (stateless) і [не розділяють ресурси](http://en.wikipedia.org/wiki/Shared_nothing_architecture).** Будь-які дані, що підлягають збереженню, мають зберігатися в [сторонній службі](./backing-services) зі збереженням внутрішнього стану (stateful) (як правило, в базі даних).

Памʼять та файлова система процесу можуть бути використані як короткостроковий кеш. Наприклад, завантаження, обробка і збереження великого файлу в базі даних. 12-факторний застосунок ніколи не передбачає, що щось, закешоване в памʼяті або на диску, буде доступне при наступному запиті — за наявності багатьох запущених процесів різних типів є велика ймовірність, що наступний запит буде оброблений іншим процесом. Навіть при роботі тільки одного процесу перезапуск (викликаний розгортанням, змінами конфігурації або переміщенням процесу середовищем виконання в інше фізичне місце розташування), як правило, призведе до знищення всіх локальних (у памʼяті та файловій системі) станів.

Пакувальники ресурсів (наприклад, [django-assetpackager](http://code.google.com/p/django-assetpackager/) використовують файлову систему як кеш для скомпільованих ресурсів. 12-факторний застосунок надає перевагу здійсненню такої компіляції під час [етапу збірки](./build-release-run). Пакувальники ресурсів, такі як [Jammit](http://documentcloud.github.io/jammit/) або [Rails asset pipeline](http://ryanbigg.com/guides/asset_pipeline.html) можуть бути налаштовані для виконання пакування ресурсів під час стадії збірки.

Деякі вебсистеми покладаються на ["липкі сесії"](http://en.wikipedia.org/wiki/Load_balancing_%28computing%29#Persistence) — тобто кешують дані сесії користувача в памʼяті процесу застосунку та очікують, що наступні запити від того ж самого користувача будуть спрямовані до того ж самого процесу. Липкі сесії є порушенням дванадцяти факторів і їх ніколи не слід використовувати чи покладатися на них. Дані сесії користувача є хорошим кандидатом для сховища даних, яке надає функцію обмеження терміну зберігання, наприклад, [Memcached](http://memcached.org/) або [Redis](http://redis.io/).
