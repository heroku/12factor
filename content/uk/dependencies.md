## II. Залежності
### Явно оголошуйте та ізолюйте залежності

Більшість мов програмування мають системи пакунків для розповсюдження бібліотек, такі як [CPAN](http://www.cpan.org/) для Perl або [Rubygems](http://rubygems.org/) для Ruby. Бібліотеки, встановлені через систему пакунків, можуть бути доступними для всієї системи (так звані "site-packages") або встановлені в каталог застосунку (так звані "vendoring" або "bundling").

**12-факторний застосунок ніколи не покладається на неявне існування загальносистемних пакунків.** Застосунок повно і точно вказує всі свої залежності за допомогою маніфесту *оголошення залежностей*. Крім того, він використовує інструмент *ізоляції залежностей* під час виконання, щоб гарантувати, що ніякі неявні залежності не "просочилися" з зовні, з оточуючої системи. Повна і явна специфікація залежностей використовується однаково як при розробці, так і в експлуатації.

Наприклад, [Bundler](https://bundler.io/) в Ruby використовує `Gemfile` як формат маніфесту для оголошення залежностей і `bundle exec` для ізоляції залежностей. В Python є два окремі інструменти для цих задач — [Pip](http://www.pip-installer.org/en/latest/) використовується для оголошення і [Virtualenv](http://www.virtualenv.org/en/latest/) для ізоляції. Навіть C має [Autoconf](http://www.gnu.org/s/autoconf/) для оголошення залежностей, а статичне звʼязування може забезпечити ізоляцію залежностей. Який би не використовувався набір інструментів, оголошення та ізоляція залежностей завжди мають використовуватися разом — тільки одне або інше не є достатньою умовою для задоволення вимог дванадцяти факторів.

Однією з переваг явного оголошення залежностей є те, що це спрощує налаштування застосунку для нових розробників. Новий розробник може скопіювати кодову базу застосунку на свою машину, необхідними вимогами для якої є тільки наявність середовища виконання мови програмування та наявність менеджера залежностей. Все необхідне для запуску коду застосунку може бути налаштоване за допомогою визначеної *команди збірки*. Наприклад, команда збірки для Ruby/Bundler є `bundle install`, а для Clojure/[Leiningen](https://github.com/technomancy/leiningen#readme) це `lein deps`.

12-факторний застосунок також ніколи не залежить від будь-яких неявно присутніх системних інструментів. Прикладом може бути запуск застосунком таких системних інструментів, як ImageMagick або `curl`. У той час, як ці інструменти можуть бути встановлені на багатьох або навіть більшості систем, немає жодної гарантії, що вони будуть встановлені на всіх системах, де застосунок може запускатися в майбутньому, або версія інструменту, встановлена в системі, буде сумісна з застосунком. Якщо застосунку потрібно запускати певні системні інструменти, то такі інструменти мають бути включені в сам застосунок.
