## IV. Сторонні служби
### Вважайте сторонні служби (backing services) підключеними ресурсами

*Стороння служба* — це будь-яка служба потрібна для нормальної роботи застосунку, до якої застосунок отримує доступ за допомогою мережевого зʼєднання, наприклад: бази даних ([MySQL](http://dev.mysql.com/) або [CouchDB](http://couchdb.apache.org/)), системи черг повідомлень (такі як, [RabbitMQ](http://www.rabbitmq.com/) або [Beanstalkd](https://beanstalkd.github.io)), служби SMTP для надсилання пошти (наприклад, [Postfix](http://www.postfix.org/)), системи кешування (наприклад, [Memcached](http://memcached.org/)) тощо.

Допоміжні служби, такі як бази даних, традиційно управляються тими ж системними адміністраторами, які розгортають застосунок. Окрім локальних служб, застосунок може також використовувати служби, що надаються і керуються сторонніми постачальниками: SMTP-сервіси (наприклад, [Postmark](http://postmarkapp.com/)), сервіси збору метрик (наприклад, [New Relic](http://newrelic.com/) або [Loggly](http://www.loggly.com/)), сховища бінарних даних (наприклад, [Amazon S3](http://aws.amazon.com/s3/)), а також різні сервіси, що надають доступ через API (наприклад, [Twitter](http://dev.twitter.com/), [Google Maps](https://developers.google.com/maps/), або [Last.fm](http://www.last.fm/api)).

**Код 12-факторного застосунку не робить різниці між локальними та сторонніми сервісами.** Для застосунку кожен з них є підʼєднаним ресурсом, доступним за URL-адресою або іншими даними, що зберігаються в [конфігурації](./config). [Розгортання](./codebase) 12-факторного застосунку повинно мати можливість, наприклад, замінити локальну базу даних MySQL на будь-яку іншу, що надається стороннім постачальником (наприклад, [Amazon RDS](http://aws.amazon.com/rds/)), без жодних змін в коді застосунку. Крім того, локальний сервер SMTP може бути замінений на сторонній SMTP-сервіс (наприклад, Postmark) без змін в коді. В обох випадках необхідно змінити лише налаштування відповідного ресурсу в конфігурації застосунку.

Кожна окрема стороння служба є *ресурсом*. Наприклад, база даних MySQL є ресурсом; дві бази даних MySQL (що використовуються для шардінгу на рівні застосунку) вважаються двома різними ресурсами. 12-факторний застосунок сприймає ці бази даних як *підключені ресурси*, що вказує на їхню слабку привʼязку до розгортання, до якого вони підключені.

<img src="/images/attached-resources.png" class="full" alt="production-розгортання, в якому використовуються чотири сторонні служби" />

Ресурси за необхідності можуть бути додані та прибрані з розгортання застосунку. Наприклад, якщо база даних застосунку функціонує некоректно у звʼязку з апаратними проблемами, адміністратор може підняти новий сервер бази даних, скориставшись останньою резервною копією. Поточна база даних може бути відʼєднанна, а нова база даних підʼєднана — все це без будь-яких змін коду застосунку.
