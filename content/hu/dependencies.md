## II. Függőségek
### A függőségeket egyértelműen határozzuk meg és különítsünk el

A legtöbb programozási nyelvben rendelkezésre áll egy olyan csomagkezelési megoldás, ami támogatja könyvtármodulok becsomagolását és csomagban terjesztését, mint a [CPAN](http://www.cpan.org/) a Perl fejlesztőknek vagy a [Rubygems](http://rubygems.org/) a Ruby-hoz. A csomagkezelő megoldás egyrészt telepítheti a könyvtármodulokat rendszerszinten (ekkor minden telepített alkalmazás használhatja őket, ezt hívják "site package"-nek), másrészt telepítheti ezeket az alkalmazásunkat tartalmazó könyvtárra szűkítve a hatókört (ezt pedig "vendoring" vagy "bundling" néven ismerhetjük).

**A tizenkét tényezős alkalmazásfejlesztés soha nem feltételez rendszerszinten rendelkezésre álló könyvtárakat.** Az összes függőségét egyértelműen meghatározza a *függőségi meghatározások jegyzékében*. Ezen túlmenően olyan függőségeket elkülönítő megoldást használ a futtatás során, ami biztosítja, hogy nincs implicit (vagyis nem egyértelműen definiált, hanem csak valamilyen egyéb körülményből, az adott helyzetben következő) függőség, ami a környezetből "beszivárog". Egységesen alkalmazza az egyértelmű és teljes függőségi követelményeket az üzemeltetési és a fejlesztési környezetben is.

Például a Ruby [Bundler](https://bundler.io/) parancsa a `Gemfile` formátumot kínálja a függőségek egyértelmű meghatározásához és a `bundle exec` parancsot a függőségek elkülönítéséhez. Pythonban két külön eszköz létezik ezekhez a lépésekhez -- a [Pip](http://www.pip-installer.org/en/latest/) a meghatározások jegyzékéhez és a [Virtualenv](http://www.virtualenv.org/en/latest/) az elkülönítéshez.  Még C nyelven is megoldható az [Autoconf](http://www.gnu.org/s/autoconf/) segítségével a meghatározások jegyzékének legyártása, az állandó összekapcsolás (static linking) pedig az elkülönítést biztosítja.  Nem számít, hogy milyen kombinációt alkalmazunk, a függőségek jegyzékbe vétele és a környezet leválasztása mindig együtt kell, hogy jelen legyen az alkalmazásfejlesztés során -- ha csak az egyiket használjuk, nem teljesítjük a 12 tényezős alkalmazásfejlesztés követelményeit.

Az egyik nagy előnye a függőségek megfelelő kezelésének az, hogy ha új fejlesztő csatlakozik a munkához, akkor a környezet telepítése egyszerűen a kódbázis letöltését jelenti a gépére, ezen túlmenően csak a programozási nyelvre és a csomagkezelőre van még szükség, semmi egyébre. Az alkalmazás futtatásához mindent be tud állítani az adott környezethez meghatározott *kialakító paranccsal*. Például a kialakító parancs Ruby/Bundler környezetben a `bundle install`, míg a Clojure/[Leiningen](https://github.com/technomancy/leiningen#readme) fejlesztők a `lein deps` parancsot használják.

A tizenkét tényezős alkalmazás számára egyéb, a futtatókörnyezetben esetleg létező rendszereszközök használata sem megengedett. Ilyen példák a rendszerszintű eszközök használatára az ImageMagick vagy a 'curl'. Bár a legtöbb rendszeren ezek az eszközök léteznek, arra nincs garancia, hogy a jövőben minden rendszeren léteznek majd, ahol az alkalmazás futni fog, valamint, ha léteznek, a verziójuk mindig alkalmas lesz az együttműködésre az alkalmazással. Ha rendszerszintű eszközt kell használnia az alkalmazásnak, akkor azt az alkalmazás mellé kell csomagolni és az alkalmazással együtt kell telepíteni.